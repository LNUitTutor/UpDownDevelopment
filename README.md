# Покрокова розробка програм

Метод покрокової розробки програм використовують з метою спрощення роботи з великими програмами: для їхнього створення, перевірки правильності, модифікації.

Запровадження цього методу зумовлене обмеженими розумовими здібностями людини: неможливо, наприклад, охопити програму, що складається з кількох тисяч рядків. Дуже складно, або і неможливо одразу почати писати програму для нової незнайомої задачі. Завжди доводиться виконувати певну підготовчу роботу, аналізуючи умову задачі та можливості комп’ютера, обмірковувати можливі варіанти майбутнього алгоритму.

Ідея методу покрокової розробки полягає у побудові послідовності програм, розрахованих на виконавців різної кваліфікації: від уявних, «надзвичайно розумних» спочатку до звичайного компілятора наприкінці. Початкова програма складається з кількох «абстрактних» операторів, виконати які в змозі лише наш уявний виконавець. Перехід до нової програми уточнює, деталізує ці оператори, «розшифровує» їх за допомогою дрібніших, ближчих до мови програмування. Деталізація закінчується, коли чергова програма цілковито записана операторами мови. Зазвичай, метод покрокової розробки алгоритмів застосовують разом з дотриманням принципів структурного програмування і називають його структурним програмуванням «зверху-донизу».

Нагадаємо, що структурована програма використовує лише ті структури керування, які мають один вхід і один вихід: послідовні дії, галуження, цикли. Якщо на кожному етапі розробки програми для деталізації абстрактних операторів використовувати тільки такі структури, то вона буде наділена вбудованою крок за кроком правильністю та надійністю.

Деталізацію передусім виконують для тих частин програми, які не залежать від інших частин і не зазнаватимуть ніяких змін надалі. Проілюструємо тепер все сказане на прикладі обчислення великого степеня числа 2 – такого, що результат неможливо зобразити за допомогою числа типу int чи, навіть, long long int (наприклад, 2^1000).

## Наведено такі алгоритми

- Обчислення великого степеня числа 2 у процедурному стилі
- Обчислення великого степеня числа 2 в об'єктно-орієнтованому стилі

Усі функції об'єднує головна програма

## Посібник
Повний текст посібника можна переглянути [тут](https://lnuittutor.github.io/)
